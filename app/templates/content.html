

<h1>LIST OTWARTY PORUSZAJĄCY PROBLEMY DYSKRYMINACJI INTROWERTYCZEK I INTROWERTYKÓW ORAZ IGNOROWANIA POTRZEB OSÓB CIERPIĄCYCH NA FOBIĘ SPOŁECZNĄ
</h1>



<p>
Niniejszy list pisany jest w imieniu tych studentek i studentów, którzy od najmłodszych lat zmuszani są - wbrew swoim introwertycznym cechom temperamentalnym - dopasowywać się do wykreowanych przez ekstrawertyczną część społeczeństwa norm, oraz w imieniu tych, dla których przymus wypowiadania swoich słów na głos, w warunkach kiedy powoduje to paraliżujący lęk i nierzadko towarzyszące mu objawy somatyczne, wiąże się z zaniżoną oceną z egzaminu, niezaliczeniem zajęć, brakiem akceptacji grupy, bądź gdy decyduje o opuszczeniu uczelni. List ów adresowany jest nie wyłącznie  - bezpośrednio – do  członkiń i członków Konferencji Rektorów Akademickich Szkół Polskich orazprzedstawicielek i przedstawicieli Ministerstwa Nauki i Szkolnictwa Wyższego, nie tylko - w domyśle - do akademickich pracowniczek i pracowników dydaktycznych, ale do wszystkich studentek i studentów: do ekstrawertyczek i ekstrawertyków, z przesłaniem aby byli tolerancyjni, do introwertyczek i introwertyków, aby sprzeciwiali się braku tolerancji, do cierpiących na fobię społeczną, aby walczyli o swoje prawa - zwłaszcza o prawo do edukacji. 
Dyskryminacja introwertyczek/ków nie jest problemem akademickim a społecznym, tak samo jak dezawuowanie fobii społecznej jako jednostki diagnostycznej (w klasyfikacji ICD-10 dopiero od 1992 r.), jednak kierujemy list do członkiń/ów KRASP ponieważ najbardziej dla nas newralgicznym następstwem lęku społecznego są ograniczenia w sferze edukacji. Na poziomie uczelni to przede wszystkim nieobiektywność przy ocenie wiedzy, wyrażająca się poprzez faworyzowanie aktywnych, chętnie zabierających głos ekstrawertyczek/ów, traktowanie wygłaszania referatów jako ultimatum, zmuszanie do odpowiedzi podczas ćwiczeń - bardzo często w sposób upokarzający - czy brak alternatywy dla egzaminów ustnych. Są to dla osoby cierpiącej na fobię społeczną przeszkody w szeregu przypadków nie do pokonania, a introwertyczce/kowi znacznie utrudniające studiowanie, przyczyniające się do stwarzania przepaści pomiędzy jedną grupą - faworyzowaną społecznie i drugą (do której zaliczamy zarówno introwertyczki/ków jak i osoby zmagające się z lękiem społecznym), dyskryminowaną. Jest to niesprawiedliwe i w sposób jednoznaczny ułatwia przejście drogi edukacyjnej osobom o odpowiednich cechach temperamentalnych, pozostałe skazując nierzadko nawet na rozwijanie się u nich poważnych zaburzeń psychicznych. Uważamy za niesłychanie ważne wnikliwe przyjrzenie się tym dwóm tematom - postaramy się je pokrótce omówić, również aby nasze niżej opisane postulaty zostały lepiej zrozumiane.
</p>
<h2>INTROWERTYZM</h2>
<p>
Hans Eysenck, badacz i teoretyk osobowości, twierdzi że cechy temperamentalne mają podstawy fizjologiczne: „Zgodnie z założeniami o pozycji jednostki na wymiarze ekstrawersji–introwersji decydują różnice indywidualne w poziomie równowagi procesów pobudzenia/hamowania lub chroniczny poziom aktywacji pętli korowo-siatkowatej” . Można więc za pomocą obrazowania mózgu ustalić dystynktywne cechy osobowości badanej/go. Pomimo faktu, iż są to immanentne przymioty każdej istoty ludzkiej, społeczeństwo zdaje się zdecydowanie faworyzować ekstrawertyczki/ków i wedle takich preferencji normalizować świat. Dyskryminację introwertyczek/ków można zaobserwować już na poziomie języka: «„Ekstrawertyk – człowiek interesujący się otaczającą rzeczywistością, łatwo nawiązujący kontakty z innymi ludźmi” . „Introwertyk – człowiek skupiający się na własnych przeżyciach, mało zainteresowany światem zewnętrznym” . Słownik języka polskiego jawnie umieszcza w obu definicjach warstwę aksjologiczną – i tak termin „introwertyk” ma wydźwięk wyraźnie pejoratywny, charakterystyka budzi bowiem skojarzenia z zaburzeniami narcystycznymi (które a propos również nie powinny podlegać ocenie moralnej). Nie należy autorów PWN-u obarczać odpowiedzialnością za wartościującą definicję, jest ona definicją powszechną, a takie właśnie powinny być eksplikacje słownikowe, po cichu obrazujące mentalność społeczną. Współczesne uniwersa zawierają w sobie – świadomie bardziej bądź mniej – pochwałę zdolności sprawnej komunikacji z otoczeniem.»  Pochwałę, która tak naprawdę jest czymś więcej - jest nie wypowiadanym na głos bezwzględnym wymogiem wobec uczennicy, studentki czy pracownika. Nie chodzi wyłącznie o sprawną komunikację, chodzi o oczekiwanie ciągłego i niczym nieskrępowanego wypowiadania swoich myśli, o zmuszanie do zachowań które są nienaturalne, wymuszone i sprzeczne z osobowością. O problemachintrowertyczek/ków piszą m.in. Harvard Bussines Reviev , Bussines New Daily , Forbes  czy The Economist: “Większość firm przejmuje się dyskryminacją swoich pracowników ze względu na ich rasę, płeć, czy orientację seksualną. Nie zastanawiają się jednak nad tym, jak źle traktują introwertyków”[tłum. mag]. Te dwa zdania rozpoczynające artykuł w jednym z najpoczytniejszych magazynów biznesowych na świecie, utwierdzają nas w przekonaniu, że dyskryminacja introwertyczek/ków, nie jest abstrakcją - nie należy jej brać w cudzysłów. Jest to zjawisko globalne, z którego powoli, jako społeczeństwo, zaczynamyzdawać sobie sprawę. Powyższa wypowiedź, porównująca dyskryminację kobiet i środowisk LGBT+ z sytuacją introwertyczek/ków, mogłaby zostać pociągnięta dalej. Otóż mamy nadzieję że despotyczne próby przekonywania introwertyczek/ków, że powinni zachowywać się jak ekstrawertyczki/cy - niekiedy odbywające się nawet w gabinetach psychoterapeutycznych, będą w przyszłości oceniane równie nagannie moralnie jak przerażające i oburzające nas dziś praktyki leczenia homoseksualizmu. Bezustannie szokuje nas fakt, że wszystko o czym wspomnieliśmy w tym akapicie dotyczy niemalże (sic!) połowy populacji. 
</p>
<h2>FOBIA SPOŁECZNA</h2>
<p>
Lęk społeczny, w przeciwieństwie do introwertyzmu, to zaburzenie psychiczne, natomiast wiele aspektów tych dwóch zjawisk - dyskryminacji introwertyków oraz marginalizacji fobii społecznej jako jednostki diagnostycznej - w pewnym miejscu się ze sobą łączy. Apodyktyczność ekstrawertyczek/ków uderza bowiem rykoszetem w osoby zmagające się z lękiem społecznym. Przed takimi osobami społeczeństwo, determinowane m.in. przez standardy gospodarcze, rozpościera wizję dyktatury silniejszej większości, nakazującej - dokładnie jak w przypadku introwertyczek/ków - pozbycie się problemu pod groźbą pozbawienia dostępu do edukacji, pracy, awansu i samorealizacji. Paradoksalnie z większą tolerancją podchodzi się do osób chorujących na schizofrenię, od których nie wymaga się, że ekspresowo wyzdrowieją a raczej stosuje się w podejściu do nich wiele odstępstw od “normy”. 	Istnieje społeczne przekonanie, że łatwość publicznej wypowiedzi jest koniecznym warunkiem do osiągnięcia sukcesu na wszelakim polu - to absurd. Bezsensownie powtarzana bzdura, wykorzystywana jako despotyczne narzędzie uprzywilejowanych, wobec osób, którym nie daje się prawa do przeżywania lęku. Paraliżującego lęku który w dużym natężeniu może doprowadzić do rozwoju depresji, myśli samobójczych, chorób psychosomatycznych, który nie zawsze można pokonać, a który przy zbyt dużej presji może się znacznie nasilać. W przypadku fobii społecznej największym błędem jakie popełnia społeczeństwo jest założenie, że można się jej szybko i skutecznie pozbyć. Innymi słowy - nie istnieje alternatywa dla osób, w przypadku których terapia okazała się nieskuteczna, czyli dla ok. 34 a nawet 45%  pacjentek/ów zgłaszających się do psychoterapeutek/ów oraz niepoliczalnej liczby, tych których nie stać na leczenie lub tych, którzy sami dezawuują swój problem, obarczają się winą za ponoszone konsekwencje i poddają się procesom degradacji.  Są oni dyskwalifikowani przez nauczycieli, wykładowczynie i pracodawców. Często nie kończą szkół, studiów, zazwyczaj pracują poniżej swoich możliwości i są narażeni na szykany, którym nikt się otwarcie nie sprzeciwia, ponieważ problem nie jest jasno zdefiniowany. Stanowią oni wedle różnych danych od 1,8 do aż 12%  społeczeństwa, przy czym należy wspomnieć, że - jak podaje Ministerstwo Zdrowia, które uznaje że osoby cierpiące na fobię społeczną stanowią 1,8% - “(...) u 23,4% [przebadanych przyp. mmg] osób rozpoznano w ciągu życia przynajmniej jedno zaburzenie psychiczne z 18 zaburzeń zdefiniowanych wg Międzynarodowej Klasyfikacji Chorób ICD–10 i Klasyfikacji Zaburzeń Psychicznych Amerykańskiego Towarzystwa Psychiatrycznego DSM–IV. Wśród nich co czwarta przebadana osoba doświadczała więcej niż jednego zaburzenia, a co dwudziesta piąta – trzech i więcej. Grupę tych ostatnich pacjentów, mających doświadczenia z kilkoma zaburzeniami, można szacować na blisko ćwierć miliona osób.”  Na tej podstawie można domniemywać, że kiedy lęk społeczny towarzyszy innemu zaburzeniu, może w ogóle nie być zdiagnozowany - w wypadku gdy ktoś zgłasza się do psychiatry z objawami dystymii czy choroby afektywnej dwubiegunowej, objawy lęku społecznego mogą zostać pominięte w wywiadzie zarówno przez pacjentkę/a jak i diagnostkę/e. 
</p>
<h2>ROLA UCZELNI</h2>
<p>
Konieczność zwiększenia finansowania pomocy psychologicznej i psychiatrycznej na uczelniach jest oczywista, bowiem odsetek studentek/ów zgłaszających problemy ze zdrowiem psychicznym wzrasta. Kluczowe jednakw przypadku dyskryminowanych introwertyczek/ków i osób cierpiących na fobię społeczną jest stworzenie bardziej przyjaznego środowiska akademickiego. Na podstawie danych statystycznych  dostępnych na stronie internetowej Uniwersytetu Warszawskiego – największej uczelni w Polsce, obliczyć można, że rotacja studentek/ów I roku (2016/2017) wyniosła 39% przy czym na 12 wydziałach było to ponad 40% a na 7 wydziałach ponad 50%. Zestawienia  przygotowane przez Główny Urząd Statystyczny mówią o 137 231 absolwentkach/achszkół wyższych (publicznych, tryb stacjonarny) w roku akademickim 2014/2015 i o 219 619 nowo przyjętych na I rok studentkach/ach (do szkół publicznych, tryb stacjonarny) – dysproporcja jest ogromna (choć należałoby zestawić liczbę absolwentek/ów z liczbą studentek/ów nowoprzyjętych z lat poprzednich, aby dokładnie zaobserwować rotację). Możemy stereotypowo stwierdzić, że osoby opuszczające uczelnie przed jej ukończeniem albo zrezygnowały ponieważ okazały się być rozczarowane wybranym kierunkiem i jego ofertą programową, albo - co jest częstszą opinią, choć nie zawsze wypowiadaną na głos - nie miały wystarczających predyspozycji intelektualnych.Warunki akademickie poprzez nieprzyjazne i nietolerancyjne podejście do osób cierpiących np. na fobię społeczną, mogą przyczynić się do zaostrzenia objawów i rozwinięcia innych zaburzeń. Natomiast z powodu stosowania metod nauczania, będących w większości zorientowanych na studenta ekstrawertycznego, introwertyczce/kowi zdecydowanie trudniej jest funkcjonować i uczyć się - to wszystko prowadzić może do podjęcia decyzji o przerwaniu studiów.
Należy mieć na uwadze fakt, że wśród osób chorujących psychicznie, włączając w to osoby cierpiące na fobię społeczną, zdarzają przypadki samobójstw. Według statystyk policyjnych  w ciągu ostatnich 10 lat w Warszawie odnotowano 81 prób samobójczych wśród studentek/ów, w tym 66 zakończonych śmiercią [na terenie Warszawy, a więc jeśli student warszawskiej uczelni popełnił samobójstwo poza granicami powiatu, nie zostało to zakwalifikowane przyp. mmg] oraz 683 takie próby w całym kraju,w tym 416 zakończonych śmiercią. Ponadto dr Urszula Zaniewska-Chłopik, (współpracowniczka Biura ds. Osób Niepełnosprawnych na Uniwersytecie Warszawskim) podaje że “W grupie studentów zgłaszających się do Biura ds. Osób Niepełnosprawnych Uniwersytetu Warszawskiego znacząco rośnie liczba osób z zaburzeniami psychicznymi (od 1996 r. -1 osoba, do 224 zarejestrowanych osób w ostatnim roku akademickim). Osoby doświadczające problemów z obszaru zdrowia psychicznego to znacząca część beneficjentów Biura.”  Odpowiednio zbliżone dane dotyczące brytyjskich studentek/ów można znaleźć w Guardianie “Badanie przeprowadzone przez thinktank IPPR ujawniło skalę kryzysu zdrowia psychicznego studentów. Liczba osób chorujących psychicznie podczas pierwszego roku studiów, w ciągu dekady, wzrosła pięciokrotnie, osiągając poziom 15 395 studentów. Badający stwierdzili także, że w roku 2015 stu trzydziestu czterech studentów popełniło samobójstwo - to najwyższy wskaźnik jak dotychczas. Tego samego roku rekordowa liczba młodych ludzi zrezygnowała lub została wyrzucona ze studiów z powodu problemów ze zdrowiem psychicznym”[tłum. Mag].  Można przypuszczać, że wśród 416 polskich studentek/ów na przełomie 10 lat i 11 w roku 2016 były osoby cierpiące na fobię społeczną – jeśli była choć jedna taka osoba to zbyt wiele. To znaczy, że należy zrobić wszystko aby nigdy więcej do tego nie dopuścić. 
</p>
<h2>POSTULATY</h2>
<p>
Istotą tego listu jest zwrócenie uwagi na krzywdzące postawy, przekonanie do zrezygnowania ze szkodliwych dla części studentek/ów rozwiązań dydaktycznych, do otwarcia się na ich potrzeby, których sami często nie potrafią  zdefiniować, ponieważ są zbyt przepełnieni lękiem, do tolerancji inności i stwarzania alternatyw wedle potrzeb mniejszości. Konieczna jest zmiana świadomości całego środowiska akademickiego i wszystkich jego pracowniczek/ów, potrzebne są także rozwiązania systemowe, po to aby studiowanie przestało być przywilejem silniejszego. Szanowni członkinie i członkowie Konferencji Rektorów Akademickich Szkół Polskich oraz przedstawicielki i przedstawiciele Ministerstwa Nauki i Szkolnictwa Wyższego, postulujemy: 
<ul>
<li>zwolnienie osób ze zdiagnozowaną fobią społeczną z konieczności zabierania głosu podczas ćwiczeń/konwersatoriów/seminariów oraz zmianę formy egzaminów z ustnych na pisemne, przy czym uczelnia powinna pomóc studentce/owi zawiadomić o tym wykładowczynie/cóworaz prowadzące/ych ćwiczenia/konwersatoria/seminaria, ponieważ samodzielne przekazywanie tej informacji może być z przyczyn oczywistych utrudnione bądź niemożliwe </li>
<li>zaprzestanie promowania aktywności werbalnej na ćwiczeniach/ konwersatoriach/ seminariach poprzez podwyższanie oceny końcowej z przedmiotu, przy jednoczesnym braku alternatywy dla osób którym taka aktywność sprawia problem - jest to przejaw faworyzowania studentek/ów o określonych cechach temperamentalnych; nagradzanie aktywności werbalnej jest wtedy sprawiedliwe, kiedy istnieje także możliwość aktywności pozawerbalnej</li>
<li>zaprzestanie zmuszania studentek/ów do odpowiadania poprzez wyznaczanie ich do odpowiedzi</li>
<li>w sytuacji gdy prowadząca/y ćwiczenia/konwersatoria/seminaria oczekuje że student/ka wygłosi referat, powinna/ien równolegle proponować ewentualną, pozawerbalną formę zastępcza - jednakowo punktowaną</li></ul>

Z wyrazami szacunku, 
</p>
[podpisy]
